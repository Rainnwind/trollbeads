<p>
    Guldsmed, designer, videnskabsmand, opfinder. Det er ikke helt oplagt, hvordan man skal beskrive Morten Engell-Nørregård. Hans umættelige nysgerrighed har altid drevet ham til at udforske nye ideer og søge ny viden. Han fik sit svendebrev i 1999 fra Melcher Copenhagen og arbejdede derefter i en periode på modelværkstedet hos Georg Jensen. Her besluttede han at forfølge en forskerkarriere og tog først sin kandidatgrad i datalogi og siden en Ph.d. på Københavns universitet, om fysisk baseret simulation af menneskelig bevægelse, et emne der kan finde anvendelse inden for udvikling af proteser til handicappede såvel som robotteknologi. Han arbejder fortsat som forsker, men er nu også vendt tilbage til sine guldsmede-rødder som designer for Troldekugler.
</p>
<p>
    <em>
        ”Lige så længe jeg kan huske har jeg altid lavet ting med mine hænder. Inspirationen kommer til mig fra alt, hvad der omgiver mig, og jeg er nødt til at kanalisere det ud i objekter og former. Det er nærmest en ufrivillig proces. For at kunne realisere mine ideer har jeg altid jagtet viden om, hvordan forskellige materialer bearbejdes, alt lige fra ler, voks, træ og papir til virtuelle 3D objekter i computere. Jeg vender dog altid tilbage til metalarbejde. Der er noget i den proces at bearbejde metal, der aldrig holder op med at fascinere mig”
    </em>
</p>
