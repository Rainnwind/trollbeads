<p>
    Amanda White gimė Bakingemšyre (Jungtinė Karalystė) 1976 m. – tais pačiais metais, kai Trollbeads kompanija pradėjo savo istoriją. Nuo mažų dienų ji domėjosi braižyba ir tapyba. Šį įgimtą talentą Amanda vadina dovana, paveldėta iš savo mamos. Studijuodama Amanda įgijo grafikos dizainerės specialybę ir šiuo metu dirba kūrybos dizainere.
</p>
<p>
    „Žmonių karoliuko“ laimėtoja didžiausiomis savo gyvenimo aistromis vadina gamtą, piešimą ir muziką. Kūrybinių idėjų ji semiasi iš aplinkos, nepriklausomai nuo to, kur atsidurtų: juk įkvėpti gali ir miesto šurmulys, dinamiška megapolių dvasia, ir užmiesčio ramybė. Dizainerė vadovaujasi nuostata, jog gyvenimo neužtenka suspėti pamatyti visą mūsų planetos grožį, tad privalu vertinti ir fiksuoti kiekvieną žavią akimirką. Amanda dievina ilgus pasivaikščiojimus su vaikinu, kuomet jiedu keliauja naujais maršrutais ir fotoaparatu įamžina gražiausius savo prisiminimus. Dar viena gyvenimo aistra moteris įvardija muziką. Ji žavisi garsų skambesio magiška galia keisti emocines būsenas: įkvėpti, motyvuoti, suteikti energijos ar priešingai - pažadinti melancholiškus jausmus ar liūdesį. Taip pat Amanda mėgsta leisti laiką savo šeimos ir trijų augintinių šuniukų draugijoje, vakarieniauti su draugais, lankytis kine, klausytis gyvai atliekamos muzikos ir šokti.
</p>
<p>
    Amanda White yra konkurso „Žmonių karoliukas 2015“ laimėtoja: „
    <em>
        Neblėstanti aistra gamtai ir kelionėms po neatrastas vietas mane įkvėpė sukurti „Tropikų gėlės“ karoliuką. Vienos išvykos metu, vaikštinėdama po tropinių augalų sodą, nepaprastai susižavėjau jame vešinčių augalų žiedais ir lapų formomis. Užburiantis egzotinių gėlių grožis, ryškiaspalvių vainiklapių unikalumas ir saldus jų skleidžiamas aromatas paliko neišdildomą įspūdį, kurį iš karto perkėliau į popierių.
    </em>
    “
</p>
<p>
    <em style="line-height: 1.42857;">
        &nbsp;
    </em>
</p>
